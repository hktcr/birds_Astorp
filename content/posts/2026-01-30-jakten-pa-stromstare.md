---
title: "Jakten på strömstare"
description: "Första försöket att hitta strömstare i Körslättsravinen — frusen bäck och tomma klippor."
image: "/images/posts/2026-01-30-fruset-fall-korslattsravinen.jpg"
date: 2026-01-30
location: "Körslättsravinen"
species:
  - Större hackspett
  - Nötskrika
  - Grönsiska
  - Korp
tags:
  - vinter
  - årskryss
  - strömstare
locations:
  - name: "Körslättsravinen"
    lat: 56.09874
    lng: 13.07474
coordinates:
  lat: 56.09874
  lon: 13.07474
---

Vinterdagar som dessa går det ibland långt mellan fåglarna. Inte för att de inte finns där, men snö och vinande vind gör dem mindre synliga. I blåsten dränks locklätena och det är fortfarande lite för tidigt på året för att fågelsången ska ha kommit igång på allvar. Än är det mestadels talgoxar och någon enstaka blåmes som hörs. Under skymningstimmarna stämmer dock rödhakarna upp, ivriga att hävda sina vinterrevir.

För den som bygger en årslista finns det arter man gärna vill säkra tidigt. Strömstare är en sådan. Vissa år hittar man dem enkelt, andra år är de övervintrande exemplaren betydligt färre. När de väl valt ut en sträcka av ett vattendrag brukar de dock vara trogna platsen dag efter dag.

Körslättsravinen, där Körslättabäcken genom årtusenden skurit sig ner i Söderåsens sluttning, kan vara ett bra ställe. Idag var dock merparten av bäckfåran täckt av is, och någon strömstare syntes inte till. Det är värt att återkomma när isen släpper. Den lilla bit av Klövaravinen som ligger inom Åstorps kommun erbjuder också goda chanser, men dit hann jag inte idag.

![Ett av de mindre fallen i Körslättsravinen, nu helt fruset](../../../../images/posts/2026-01-30-fruset-fall-korslattsravinen.jpg)

### Hitta hit
Tidigare har jag ofta gått stigen ända uppifrån bron vid Fårabökevägen, en fin led som följer bäcken nära. På senare år har dock nedfallna träd och grenar gjort den vägen svårframkomlig. Numera är det smidigare att välja den lite större stigen som viker av från en av Fårabökevägens stickvägar.

![Karta över stigen ner till ravinen](../../../../images/posts/2026-01-30-hitta-hit-korslattsravinen.jpg)

### Dagens skörd
Dagen gav ändå utdelning i form av fyra nya arter för året. Vid Högalid dök både **större hackspett** och **nötskrika** upp nästan samtidigt. En överflygande **grönsiska** noterades vid ravinen, och på vägen hem svepte en **korp** förbi grustagen i Maglaby.

*Fågelåret i Åstorp, 31/150*
