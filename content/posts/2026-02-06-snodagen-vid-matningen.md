---
title: "Vem äter mest, vem äter sist?"
date: 2026-02-06
draft: false
location: "Kvidinge · Rönneå vid Tomarps Ene"
species:
  - Gulsparv
  - Storskrake
  - Havsörn
  - Talgoxe
  - Blåmes
  - Koltrast
  - Gråsparv
  - Rödhake
  - Kaja
  - Råka
  - Pilfink
tags:
  - vinter
  - fågelmatning
  - årskryss
  - snö
locations:
  - name: "Kvidinge"
    lat: 56.13675
    lng: 13.04311
  - name: "Rönneå vid Tomarps Ene"
    lat: 56.14721
    lng: 13.07678
coordinates:
  lat: 56.136750782641876
  lon: 13.043105305042882
---

Efter nattens snöfall behövde fåglarnas matplats sopas ren. Koltrastarna satt runt omkring och väntade på att jag skulle bli klar. Den gamla cykelkorgen fungerar alldeles utmärkt som fågelmatare.

De första talgoxarna var på plats redan i den tidiga gryningen. Allteftersom morgonen övergick i förmiddag ökade antalet besökare. På marken ett tiotal koltrastar, stundtals kajor och råkor. Ett tiotal gråsparvar höll mestadels till på marken, men någon enstaka åt direkt uppe på nätkorgen. Allt eftersom talgoxarna blev fler började även enstaka blåmesar dyka upp. En rödhake likaså.

Men vem bestämmer egentligen vem som äter när?

Man skulle kunna tänka sig att de starkaste och mest dominerande fåglarna skulle spendera hela dagen vid matplatsen. Verkligheten är mer komplicerad än så, och betydligt mera spännande.

Det är viktigt för en fågel att få i sig tillräckligt med mat, bygga upp ett lager fett, för att överleva kylan. Men att bli för tung är farligt. En tung fågel blir betydligt lättare tagen av en rovfågel än en som är rörlig och inte bär på mer än vad den behöver.

Så länge det finns en plats där mat finns tillgänglig kommer en dominant fågel att kunna vara ganska säker på att hitta mat när den väl besöker platsen. En fågel som står lägre i rang behöver ta alla chanser den kan för att få tag i mat. Den vet inte om den kommer att få tag i tillräckligt under dygnets ljusa timmar för att klara natten.

Ju mer tid fågeln spenderar på matplatsen, och ju tyngre den är, desto större är risken att bli tagen. Det är en knivskarp balansgång. Men det leder till att de starkaste individerna inte spenderar mer tid på matplatsen än vad de behöver.

De fåglar som spenderar mer tid vid matplatsen, och som man därför tror är de mest dominanta och starkaste, är kanske i själva verket de "svagare".


Fågelmatningen hemmavid är inget märkvärdigt. Den ligger nog inte ens särskilt bra till. Runt omkring, i såväl Kvidinge som Åstorp, finns gott om matningar som besöks av fler arter och fler fåglar. Men det roliga med att ha en matning nära sig är att man har chans att se fåglarna på nära håll.

Och det finns alltid ett mått av spänning i vad som kan dyka upp. Runt om i landet har det dykt upp många oväntade arter vid fågelmatningar. Idag sågs exempelvis en sibirisk järnsparv på en matningsplats i Blekinge.

Snön tvingar många fåglar till matplatser där de vet att det finns mat. Fåglar lockar fler fåglar, så med lite tur kan vår matning dra till sig allt fler besökare.

En god bit in på förmiddagen dök gulsparvarna upp. Jag hade hoppats på det men misstänkte att det skulle ta ett tag innan de hittade hit. Årets art nummer 37 för Åstorpslistan. Först en ungfågel, sedan en trolig hane i vinterdräkt. Det gula i fjäderdräkten verkar nästan vänta på att spricka fram, men det får dröja till våren.


Gäss, rovfåglar och många andra fåglar syns tydligare mot en snövit bakgrund, och Rönneådalen är känd för sådana övervintrare. Mellan Gråmanstorps kyrka och ån, förvisso några hundra meter bortom kommungränsen, satt två havsörnar på ett fält. De satt där en god stund, tydligt avtecknade mot den vita bakgrunden. Jag tror att det var en hare de åt av.


Det blev ytterligare ett årskryss. Nere vid Tomarps Ene, i ett parti av ån med öppet vatten, simmade tre granna storskrakshanar. Distinkta fåglar, skarpt avtecknade mot bakgrunden. Kroppssidorna skiftar mellan vitt och cremefärgat, kanske med en knappt märkbar anstrykning av rosa. De simmade tillsammans, inte märkbart oroade av att jag befann mig i närheten men knappast heller villiga att simma åt mitt håll.

<div class="gallery" style="display: flex; gap: 12px; margin: 2rem 0; justify-content: center;">
  <a href="/images/2026-02-06-snodagen/gulsparv.jpg" class="lightbox-link">
    <img src="/images/2026-02-06-snodagen/gulsparv.jpg" alt="Gulsparv" style="height: 200px; width: auto; object-fit: cover; border-radius: 8px;">
  </a>
  <a href="/images/2026-02-06-snodagen/havsorn.jpg" class="lightbox-link">
    <img src="/images/2026-02-06-snodagen/havsorn.jpg" alt="Havsörnar" style="height: 200px; width: auto; object-fit: cover; border-radius: 8px;">
  </a>
  <a href="/images/2026-02-06-snodagen/storskrake.jpg" class="lightbox-link">
    <img src="/images/2026-02-06-snodagen/storskrake.jpg" alt="Storskrakar" style="height: 200px; width: auto; object-fit: cover; border-radius: 8px;">
  </a>
</div>
<p style="text-align: center; font-style: italic; font-size: 0.9em; color: #666;">Gulsparv vid matningen · Havsörnar vid Gråmanstorp · Storskrakar vid Tomarps Ene</p>

<figure style="margin: 2rem auto; max-width: 500px; text-align: center;">
  <video controls width="100%" style="border-radius: 8px;">
    <source src="/images/2026-02-06-snodagen/talgoxe.mp4" type="video/mp4">
    Din webbläsare stödjer inte videouppspelning.
  </video>
  <figcaption style="font-style: italic; font-size: 0.9em; margin-top: 0.75rem; color: #666;">Talgoxe vid matningen, bland de första besökarna i gryningen</figcaption>
</figure>

*Fågelåret i Åstorp, 38/150*
